<!DOCTYPE html>
<html lang="en-US">
  <head>
    <meta charset="utf-8">
    <meta name="viewport" content="width=device-width,initial-scale=1">
    <title>《道德经》 | FRUNOOB</title>
    <meta name="generator" content="VuePress 1.8.2">
    <link rel="apple-touch-icon" sizes="180x180" href="/assets/img/apple-touch-icon.png?v=1.0.0">
    <link rel="icon" type="image/png" sizes="32x32" href="/assets/img/favicon-32x32.png?v=1.0.0">
    <link rel="icon" type="image/png" sizes="16x16" href="/assets/img/favicon-16x16.png?v=1.0.0">
    <link rel="manifest" href="/assets/img/site.webmanifest?v=1.0.0">
    <link rel="mask-icon" href="/assets/img/safari-pinned-tab.svg?v=1.0.0" color="#5bbad5">
    <link rel="shortcut icon" href="/assets/img/favicon.ico?v=1.0.0">
    <script src="/assets/prism.js"></script>
    <link rel="stylesheet" href="/assets/prism.css">
    <meta name="description" content="">
    <meta name="theme-color" content="#fffff8">
    <meta name="apple-mobile-web-app-title" content="F的博客">
    <meta name="application-name" content="F的博客">
    <meta name="msapplication-TileColor" content="#00aba9">
    <meta name="msapplication-config" content="/assets/img/browserconfig.xml?v=1.0.0">
    <link rel="preload" href="/assets/css/0.styles.a54d33b6.css" as="style"><link rel="preload" href="/assets/js/app.08bab5bc.js" as="script"><link rel="preload" href="/assets/js/10.5f3a76f7.js" as="script"><link rel="preload" href="/assets/js/3.9a2ec5a7.js" as="script"><link rel="preload" href="/assets/js/7.5b0c6e4b.js" as="script"><link rel="preload" href="/assets/js/29.4d61af18.js" as="script"><link rel="preload" href="/assets/js/11.bea036dd.js" as="script"><link rel="prefetch" href="/assets/js/12.a2ce7019.js"><link rel="prefetch" href="/assets/js/13.7879ac45.js"><link rel="prefetch" href="/assets/js/14.25860ca4.js"><link rel="prefetch" href="/assets/js/15.3b3608ae.js"><link rel="prefetch" href="/assets/js/16.31be3896.js"><link rel="prefetch" href="/assets/js/17.ca55e837.js"><link rel="prefetch" href="/assets/js/18.9567031f.js"><link rel="prefetch" href="/assets/js/19.5fa5cf03.js"><link rel="prefetch" href="/assets/js/2.13b0f1ec.js"><link rel="prefetch" href="/assets/js/20.a9348756.js"><link rel="prefetch" href="/assets/js/21.e823b40f.js"><link rel="prefetch" href="/assets/js/22.21b18d3f.js"><link rel="prefetch" href="/assets/js/23.bfb71abc.js"><link rel="prefetch" href="/assets/js/24.a7505efd.js"><link rel="prefetch" href="/assets/js/25.57d3b973.js"><link rel="prefetch" href="/assets/js/26.fc49ffc8.js"><link rel="prefetch" href="/assets/js/27.eb05f41b.js"><link rel="prefetch" href="/assets/js/28.08da7ebf.js"><link rel="prefetch" href="/assets/js/30.6629dba4.js"><link rel="prefetch" href="/assets/js/31.719a532c.js"><link rel="prefetch" href="/assets/js/32.1121664c.js"><link rel="prefetch" href="/assets/js/33.675d0b94.js"><link rel="prefetch" href="/assets/js/34.b96ec4f2.js"><link rel="prefetch" href="/assets/js/35.8f2dca01.js"><link rel="prefetch" href="/assets/js/36.335b14da.js"><link rel="prefetch" href="/assets/js/37.ad811147.js"><link rel="prefetch" href="/assets/js/38.ed90ee99.js"><link rel="prefetch" href="/assets/js/39.121700ec.js"><link rel="prefetch" href="/assets/js/4.ea027014.js"><link rel="prefetch" href="/assets/js/40.b3da8af0.js"><link rel="prefetch" href="/assets/js/41.4b86bcfe.js"><link rel="prefetch" href="/assets/js/42.63428771.js"><link rel="prefetch" href="/assets/js/43.554181df.js"><link rel="prefetch" href="/assets/js/44.957fa1fe.js"><link rel="prefetch" href="/assets/js/45.77850456.js"><link rel="prefetch" href="/assets/js/46.351f7dc1.js"><link rel="prefetch" href="/assets/js/47.a3c3c581.js"><link rel="prefetch" href="/assets/js/48.424b6514.js"><link rel="prefetch" href="/assets/js/49.873609f3.js"><link rel="prefetch" href="/assets/js/5.99342248.js"><link rel="prefetch" href="/assets/js/50.4b440a71.js"><link rel="prefetch" href="/assets/js/51.27d3de60.js"><link rel="prefetch" href="/assets/js/52.ecf398dc.js"><link rel="prefetch" href="/assets/js/53.e12ebc07.js"><link rel="prefetch" href="/assets/js/54.2ae39728.js"><link rel="prefetch" href="/assets/js/55.b9afedfd.js"><link rel="prefetch" href="/assets/js/56.e8343817.js"><link rel="prefetch" href="/assets/js/57.1af4dc89.js"><link rel="prefetch" href="/assets/js/58.142b6034.js"><link rel="prefetch" href="/assets/js/59.1ed3d8c9.js"><link rel="prefetch" href="/assets/js/6.5e1bc5dd.js"><link rel="prefetch" href="/assets/js/60.05888708.js"><link rel="prefetch" href="/assets/js/61.0e85bdec.js"><link rel="prefetch" href="/assets/js/62.6dcdde6a.js"><link rel="prefetch" href="/assets/js/63.15cf1565.js"><link rel="prefetch" href="/assets/js/64.a9e5a610.js"><link rel="prefetch" href="/assets/js/65.b979d32f.js"><link rel="prefetch" href="/assets/js/66.8310bf7c.js"><link rel="prefetch" href="/assets/js/67.1aa59f8a.js"><link rel="prefetch" href="/assets/js/68.7fa9b477.js"><link rel="prefetch" href="/assets/js/69.10bc5c14.js"><link rel="prefetch" href="/assets/js/70.2e0bab1f.js"><link rel="prefetch" href="/assets/js/71.6b5c1ff4.js"><link rel="prefetch" href="/assets/js/72.a7b5ff4d.js"><link rel="prefetch" href="/assets/js/73.a23fb938.js"><link rel="prefetch" href="/assets/js/74.fb6ecf5a.js"><link rel="prefetch" href="/assets/js/75.1d6717d0.js"><link rel="prefetch" href="/assets/js/76.7bd419df.js"><link rel="prefetch" href="/assets/js/77.1a8fcd88.js"><link rel="prefetch" href="/assets/js/78.ba48fd03.js"><link rel="prefetch" href="/assets/js/79.00c92078.js"><link rel="prefetch" href="/assets/js/8.a3be066d.js"><link rel="prefetch" href="/assets/js/80.6db84183.js"><link rel="prefetch" href="/assets/js/81.3f890329.js"><link rel="prefetch" href="/assets/js/82.41ed73bc.js"><link rel="prefetch" href="/assets/js/83.ab4c4424.js"><link rel="prefetch" href="/assets/js/84.55d480e7.js"><link rel="prefetch" href="/assets/js/85.487f7456.js"><link rel="prefetch" href="/assets/js/86.a094e748.js"><link rel="prefetch" href="/assets/js/87.8a232e79.js"><link rel="prefetch" href="/assets/js/88.2bc58455.js"><link rel="prefetch" href="/assets/js/89.d6d6abfa.js"><link rel="prefetch" href="/assets/js/9.0bf00313.js"><link rel="prefetch" href="/assets/js/90.49c5ec07.js"><link rel="prefetch" href="/assets/js/91.2384e7a5.js"><link rel="prefetch" href="/assets/js/92.d3b478f4.js"><link rel="prefetch" href="/assets/js/93.1e9c2c29.js"><link rel="prefetch" href="/assets/js/94.f06da3ea.js"><link rel="prefetch" href="/assets/js/95.2512954f.js"><link rel="prefetch" href="/assets/js/96.9634d970.js"><link rel="prefetch" href="/assets/js/97.6014da8b.js"><link rel="prefetch" href="/assets/js/98.03be6944.js"><link rel="prefetch" href="/assets/js/99.401d411c.js">
    <link rel="stylesheet" href="/assets/css/0.styles.a54d33b6.css">
  </head>
  <body>
    <div id="app" data-server-rendered="true"><div class="body" data-v-122a175c><header data-v-122a175c><div data-v-122a175c><div data-v-0bddd78f data-v-122a175c><header class="head" data-v-0bddd78f><div id="left-head" data-v-0bddd78f><a href="/" class="router-link-active" data-v-0bddd78f>FRUNOOB</a></div> <div class="search" data-v-0bddd78f><div class="search-box" data-v-0bddd78f><input aria-label="Search" autocomplete="off" spellcheck="false" value=""> <!----></div></div></header></div></div> <div data-v-122a175c><div data-v-353dd96d data-v-122a175c><hr class="separator" data-v-353dd96d></div></div></header> <div data-v-122a175c><div class="content content__default" data-v-122a175c><h1 id="《道德经》"><a href="#《道德经》" class="header-anchor">#</a> 《道德经》</h1> <div class="summary"><p class="title">窥古之智</p></div><p>01.道可道，非常道。名可名，非常名。无名天地之始。有名万物之母。故常无欲以观其妙。常有欲以观其徼。此两者同出而异名，同谓之玄。玄之又玄，众妙之门。</p> <p>02.天下皆知美之为美，斯恶矣；皆知善之为善，斯不善已。故有无相生，难易相成，长短相形，高下相倾，音声相和，前後相随。是以圣人处无为之事，行不言之教。万物作焉而不辞。生而不有，为而不恃，功成而弗居。夫唯弗居，是以不去。</p> <p>03.不尚贤， 使民不争。不贵难得之货，使民不为盗。不见可欲，使民心不乱。是以圣人之治，虚其心，实其腹，弱其志，强其骨；常使民无知、无欲，使夫智者不敢为也。为无为，则无不治。</p> <p>04.道冲而用之，或不盈。渊兮似万物之宗。解其纷，和其光，同其尘，湛兮似或存。吾不知谁之子，象帝之先。</p> <p>05.天地不仁，以万物为刍狗。圣人不仁，以百姓为刍狗。天地之间，其犹橐迭乎？虚而不屈，动而愈出。多言数穷，不如守中。</p> <p>06.谷神不死是谓玄牝。玄牝之门是谓天地根。绵绵若存，用之不勤。</p> <p>07.天长地久。天地所以能长且久者，以其不自生，故能长生。是以圣人後其身而身先，外其身而身存。非以其无私邪！故能成其私。</p> <p>08.上善若水。水善利万物而不争，处众人之所恶，故几於道。居善地，心善渊，与善仁，言善信，正善治，事善能，动善时。夫唯不争，故无尤。</p> <p>09.持而盈之不如其己；揣而锐之不可长保；金玉满堂莫之能守；富贵而骄，自遗其咎。功遂身退，天之道。</p> <p>10.载营魄抱一，能无离乎？专气致柔，能如婴儿乎？涤除玄览，能无疵乎？爱国治民，能无为乎？天门开阖，能为雌乎？明白四达，能无知乎。</p> <p>11.三十幅共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。</p> <p>12.五色令人目盲，五音令人耳聋，五味令人口爽，驰骋畋猎令人心发狂，难得之货令人行妨。是以圣人，为腹不为目，故去彼取此。</p> <p>13.宠辱若惊，贵大患若身。何谓宠辱若惊？宠为下。得之若惊失之若惊是谓宠辱若惊。何谓贵大患若身？吾所以有大患者，为吾有身，及吾无身，吾有何患。故贵以身为天下，若可寄天下。爱以身为天下，若可托天下。</p> <p>14.视之不见名曰夷。听之不闻名曰希。抟之不得名曰微。此三者不可致诘，故混而为一。其上不皦(jiǎo)，其下不昧，绳绳不可名，复归於无物。是谓无状之状，无物之象，是谓惚恍。迎之不见其首，随之不见其後。执古之道以御今之有。能知古始，是谓道纪。</p> <p>15.古之善为士者，微妙玄通，深不可识。夫唯不可识，故强为之容。豫兮若冬涉川；犹兮若畏四邻；俨兮其若容；涣兮若冰之将释；敦兮其若朴；旷兮其若谷；混兮其若浊；澹兮其若海；飉(liáo,风的声音)兮若无止。孰能浊以静之徐清。孰能安以动之徐生。保此道者不欲盈。夫唯不盈故能蔽而新成。</p> <p>16.致虚极守静笃。万物并作，吾以观复。夫物芸芸各复归其根。归根曰静，是谓复命；复命曰常，知常曰明。不知常，妄作凶。知常容，容乃公，公乃全，全乃天，天乃道，道乃久，没身不殆。</p> <p>17.太上，下知有之。其次，亲而誉之。其次，畏之。其次，侮之。信不足焉，有不信焉。悠兮其贵言，功成事遂，百姓皆谓∶我自然。</p> <p>18.大道废有仁义；慧智出有大伪；六亲不和有孝慈；国家昏乱有忠臣。</p> <p>19.绝圣弃智，民利百倍；绝仁弃义，民复孝慈；绝巧弃利，盗贼无有；此三者，以为文不足。故令有所属，见素抱朴少私寡欲。</p> <p>20.绝学无忧，唯之与阿，相去几何？善之与恶，相去若何？人之所畏，不可不畏。荒兮其未央哉！众人熙熙如享太牢、如春登台。我独泊兮其未兆，如婴儿之未孩；儡儡(lěi,羸弱)兮若无所归。众人皆有馀，而我独若遗。我愚人之心也哉！沌沌兮。俗人昭昭，我独昏昏；俗人察察，我独闷闷。众人皆有以，而我独顽且鄙。我独异於人，而贵食母。</p> <p>21.孔德之容惟道是从。道之为物惟恍惟惚。惚兮恍兮其中有象。恍兮惚兮其中有物。窈兮冥兮其中有精。其精甚真。其中有信。自古及今，其名不去以阅众甫。吾何以知众甫之状哉！以此。</p> <p>22.曲则全，枉则直，洼则盈，敝则新少则得，多则惑。是以圣人抱一为天下式。不自见故明；不自是故彰；不自伐故有功；不自矜故长；夫唯不争，故天下莫能与之争。古之所谓∶曲则全者」岂虚言哉！诚全而归之。</p> <p>23.希言自然。故飘风不终朝，骤雨不终日。孰为此者？天地。天地尚不能久，而况於人乎？故从事於道者，同於道。德者同於德。失者同於失。同於道者道亦乐得之；同於德者德亦乐得之；同於失者失於乐得之信不足焉有不信焉。</p> <p>24.企者不立；跨者不行。自见者不明；自是者不彰。自伐者无功；自矜者不长。其在道也曰∶馀食赘形。物或恶之，故有道者不处。</p> <p>25.有物混成先天地生。寂兮寥兮独立不改，周行而不殆，可以为天下母。吾不知其名，强字之曰道。强为之名曰大。大曰逝，逝曰远，远曰反。故道大、天大、地大、人亦大。域中有大，而人居其一焉。人法地，地法天，天法道，道法自然。</p> <p>26.重为轻根，静为躁君。是以君子终日行不离轻重。虽有荣观燕处超然。奈何万乘之主而以身轻天下。轻则失根，躁则失君。</p> <p>27.善行无辙迹。善言无瑕谪。善数不用筹策。善闭无关楗而不可开。善结无绳约而不可解。是以圣人常善救人，故无弃人。常善救物，故无弃物。是谓袭明。故善人者不善人之师。不善人者善人之资。不贵其师、不爱其资，虽智大迷，是谓要妙。</p> <p>28.知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下式，常德不忒，复归於无极。知其荣，守其辱，为天下谷。为天下谷，常德乃足，复归於朴。朴散则为器，圣人用之则为官长。故大制不割。</p> <p>29.将欲取天下而为之，吾见其不得已。天下神器，不可为也，为者败之，执者失之。夫物或行或随、或觑或吹、或强或羸、或挫或隳。是以圣人去甚、去奢、去泰。</p> <p>30.以道佐人主者，不以兵强天下。其事好还。师之所处荆棘生焉。军之後必有凶年。善有果而已，不敢以取强。果而勿矜。果而勿伐。果而勿骄。果而不得已。果而勿强。物壮则老，是谓不道，不道早已。</p> <p>31.夫佳兵者不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，则不可得志於天下矣。吉事尚左，凶事尚右。偏将军居左，上将军居右。言以丧礼处之。杀人之众，以悲哀泣之，战胜以丧礼处之。</p> <p>32.道常无名。朴虽小天下莫能臣也。侯王若能守之，万物将自宾。天地相合以降甘露，民莫之令而自均。始制有名，名亦既有，夫亦将知止，知止可以不殆。譬道之在天下，犹川谷之於江海。</p> <p>33.知人者智，自知者明。胜人者有力，自胜者强。知足者富。强行者有志。不失其所者久。死而不亡者，寿。</p> <p>34.大道泛兮，其可左右。万物恃之以生而不辞，功成而不名有。衣养万物而不为主，常无欲可名於小。万物归焉，而不为主，可名为大。以其终不自为大，故能成其大。</p> <p>35.执大象天下往。往而不害安平太。乐与饵，过客止。道之出口淡乎其无味。视之不足见。听之不足闻。用之不足既。</p> <p>36.将欲歙之，必固张之。将欲弱之，必固强之。将欲废之，必固兴之。将欲取之，必固与之。是谓微明。柔弱胜刚强。鱼不可脱於渊，国之利器不可以示人。</p> <p>37.道常无为，而无不为。侯王若能守之，万物将自化。化而欲作，吾将镇之以无名之朴。无名之朴，夫亦将无欲。不欲以静，天下将自定。</p> <p>38.上德不德是以有德。下德不失德是以无德。上德无为而无以为。下德无为而有以为。上仁为之而无以为。上义为之而有以为。上礼为之而莫之以应，则攘臂而扔之。故失道而後德。失德而後仁。失仁而後义。失义而後礼。夫礼者忠信之薄而乱之首。前识者，道之华而愚之始。是以大丈夫，处其厚不居其薄。处其实，不居其华。故去彼取此。</p> <p>39.昔之得一者。天得一以清。地得一以宁。神得一以灵。谷得一以盈。万物得一以生。侯王得一以为天下贞。其致之。天无以清将恐裂。地无以宁将恐废。神无以灵将恐歇。谷无以盈将恐竭。万物无以生将恐灭。侯王无以贞将恐蹶。故贵以贱为本，高以下为基。是以侯王自称孤、寡、不谷。此非以贱为本邪？非乎。至誉无誉。不欲琭琭如玉，珞珞如石。</p> <p>40.反者道之动。弱者道之用。天下万物生於有，有生於无。</p> <p>41.上士闻道勤而行之。中士闻道若存若亡。下士闻道大笑之。不笑不足以为道。故建言有之。明道若昧。进道若退。夷道若纇。上德若谷。大白若辱。广德若不足。建德若偷。质真若渝。大方无隅。大器晚成。大音希声。大象无形。道隐无名。夫唯道善贷且成。</p> <p>42.道生一。一生二。二生三。三生万物。万物负阴而抱阳，冲气以为和。人之所恶，唯孤、寡不谷，而王公以为称，故物或损之而益，或益之而损。人之所教，我亦教之，强梁者，不得其死。吾将以为教父。</p> <p>43.天下之至柔，驰骋天下之至坚。无有入无间，吾是以知无为之有益。不言之教，无为之益天下希及之。</p> <p>44.名与身孰亲。身与货孰多。得与亡孰病。是故甚爱必大费。多藏必厚亡。知足不辱。知止不殆。可以长久。</p> <p>45.大成若缺，其用不弊。大盈若冲，其用不穷。大直若屈。大巧若拙。大辩若讷。静胜躁，寒胜热。清静为天下正。</p> <p>46.天下有道，却走马以粪。天下无道，戎马生於郊。祸莫大於不知足。咎莫大於欲得。故知足之足常足矣。</p> <p>47.不出户知天下。不窥牖见天道。其出弥远，其知弥少。是以圣人不行而知。不见而明。不为而成。</p> <p>48.为学日益。为道日损。损之又损，以至於无为。无为而不为。取天下常以无事，及其有事，不足以取天下。</p> <p>49.圣人无常心。以百姓心为心。善者吾善之。不善者吾亦善之，德善。信者吾信之。不信者吾亦信之，德信。圣人在天下，歙歙(xīxī,无所偏执的样子)焉，为天下浑其心。百姓皆注其耳目，圣人皆孩之。</p> <p>50.出生入死。生之徒，十有三。死之徒，十有三。人之生，动之於死地，亦十有三。夫何故？以其生生之厚。盖闻善摄生者，陆行不遇凶虎，入军不被甲兵。凶无所投其角。虎无所用其爪。兵无所容其刃。夫何故？以其无死地。</p> <p>51.道生之，德畜之，物形之，势成之。是以万物莫不尊道，而贵德。道之尊，德之贵，夫莫之命而常自然。故道生之，德畜之。长之育之。亭之毒之。养之覆之。生而不有，为而不恃，长而不宰。是谓玄德。</p> <p>52.天下有始，以为天下母。既得其母，以知其子。既知其子，复守其母，没身不殆。塞其兑，闭其门，终身不勤。开其兑，济其事，终身不救。见其小曰明，守柔曰强。用其光，复归其明，无遗身殃。是为习常。</p> <p>53.使我介然有知，行於大道，唯施是畏。大道甚夷，而人好径。朝甚除，田甚芜，仓甚虚。服文彩，带利剑，厌饮食，财货有馀。是谓盗夸。非道也哉。</p> <p>54.善建者不拔。善抱者不脱。子孙以祭祀不辍。修之於身其德乃真。修之於家其德乃馀。修之於乡其德乃长。修之於邦其德乃丰。修之於天下其德乃普。故以身观身，以家观家，以乡观乡，以邦观邦，以天下观天下。吾何以知天下然哉？以此。</p> <p>55.含德之厚比於赤子。毒虫不螫，猛兽不据，攫鸟不抟。骨弱筋柔而握固。未知牝牡之合而全作，精之至也。终日号而不嗄，和之至也。知和曰常。知常曰明。益生曰祥。心使气曰强。物壮则老。谓之不道，不道早已。</p> <p>56.知者不言。言者不知。挫其锐，解其纷，和其光，同其尘，是谓玄同。故不可得而亲。不可得而疏。不可得而利。不可得而害。不可得而贵。不可得而贱。故为天下贵。</p> <p>57.以正治国，以奇用兵，以无事取天下。吾何以知其然哉？以此。天下多忌讳而民弥贫。民多利器国家滋昏。人多伎巧奇物泫起。法令滋彰盗贼多有。故圣人云我无为而民自化。我好静而民自正。我无事而民自富。我无欲而民自朴。</p> <p>58.其政闷闷，其民淳淳。其政察察，其民缺缺。祸尚福之所倚。福尚祸之所伏。孰知其极，其无正。正复为奇，善复为妖。人之迷其日固久。是以圣人方而不割。廉而不刿。直而不肆。光而不耀。</p> <p>59.治人事天莫若啬。夫唯啬是谓早服。早服谓之重积德。重积德则无不克。无不克则莫知其极。莫知其极可以有国。有国之母可以长久。是谓深根固柢，长生久视之道。</p> <p>60.治大国若烹小鲜。以道莅天下，其迨ㄞ哄非其鬼不神，其神不伤人。非其神不伤人，圣人亦不伤人。夫两不相伤，故德交归焉。</p> <p>61.大国者下流，天下之交。天下之牝。牝常以静胜牡。以静为下。故大国以下小国，则取小国。小国以下大国，则取大国。故或下以取，或下而取。大国不过欲兼畜人。小国不过欲入事人。夫两者各得所欲，大者宜为下。</p> <p>62.道者万物之奥。善人之宝，不善人之所保。美言可以市尊。美行可以加人。人之不善，何弃之有。故立天子、置三公，虽有拱璧以先驷马，不如坐进此道。古之所以贵此道者何。不曰∶求以得，有罪以免邪？故为天下贵。</p> <p>63.为无为，事无事，味无味。大小多少，报怨以德。图难於其易，为大於其细。天下难事必作於易。天下大事必作於细。是以圣人终不为大，故能成其大。夫轻诺必寡信。多易必多难。是以圣人犹难之，故终无难矣。</p> <p>64.其安易持，其未兆易谋。其脆易泮，其微易散。为之於未有，治之於未乱。合抱之木生於毫末。九层之台起於累土。千里之行始於足下。为者败之，执者失之。是以圣人无为故无败，无执故无失。民之从事常於几成而败之。慎终如始则无败事。是以圣人欲不欲，不贵难得之货。学不学，复众人之所过，以辅万物之自然而不敢为。</p> <p>65.古之善为道者，非以明民，将以愚之。民之难治，以其智多。故以智治国，国之贼。不以智治国，国之福。知此两者，亦稽式。常知稽式，是谓玄德。玄德深矣、远矣！与物反矣。然後乃至大顺。</p> <p>66.江海之所以能为百谷王者，以其善下之，故能为百谷王。是以圣人欲上民，必以言下之。欲先民，必以身後之。是以圣人处上而民不重，处前而民不害。是以天下乐推而不厌。以其不争，故天下莫能与之争。</p> <p>67.天下皆谓我道大似不肖。夫唯大故似不肖。若肖，久矣！其细也夫。我有三宝持而保之∶一曰慈， 二曰俭，三曰不敢为天下先。慈故能勇，俭故能广，不敢为天下先故能成器长。今舍慈且勇，舍俭且广，舍後且先，死矣！夫慈以战则胜，以守则固。天将救之以慈卫之。</p> <p>68.善为士者不武。善战者不怒。善胜敌者不与。善用人者为之下。是谓不争之德。是谓用人之力。是谓配天之极。</p> <p>69.用兵有言，吾不敢为主而为客。不敢进寸而退尺。是谓行无行。攘无臂。扔无敌。执无兵。祸莫大於轻敌。轻敌几丧吾宝。故抗兵相加哀者胜矣。</p> <p>70.吾言甚易知、甚易行。天下莫能知、莫能行。言有宗、事有君。夫唯无知，是以我不知。知我者希，则我者贵。是以圣被褐怀玉。</p> <p>71.知不知上，不知知病。夫唯病病，是以不病。圣人不病，以其病病。夫唯病病，是以不病。</p> <p>72.民不畏威，则大威至。无狎其所居，无厌其所生。夫唯不厌，是以不厌。是以圣人自知不自见。自爱不自贵。故去彼取此。</p> <p>73.勇於敢则杀。勇於不敢则活。此两者或利或害。天之所恶孰知其故。天之道不争而善胜。不言而善应。不召而自来。繟(chǎn,舒缓)然而善谋。天网恢恢疏而不失。</p> <p>74.民不畏死，奈何以死惧之。若使民常畏死，而为奇者，吾得执而杀之，孰敢。常有司杀者杀。夫代司杀者杀，是谓代大匠斫。夫代大匠斫者，希有不伤其手矣。</p> <p>75.民之饥以其上食税之多，是以饥。民之难治以其上之有为，是以难治。民之轻死以其求生之厚，是以轻死。夫唯无以生为者，是贤於贵生。</p> <p>76.人之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。是以兵强则灭，木强则折。强大处下，柔弱处上。</p> <p>77.天之道其犹张弓与。高者抑之，下者举之。有馀者损之，不足者补之。天之道，损有馀而补不足。人之道，则不然，损不足以奉有馀。孰能有馀以奉天下，唯有道者。是以圣人为而不恃，功成而不处。其不欲见贤邪！</p> <p>78.天下莫柔弱於水。而攻坚强者，莫之能胜。以其无以易之。弱之胜强。柔之胜刚。天下莫不知莫能行。是以圣人云，受国之垢是谓社稷主。受国不祥是为天下王。正言若反。</p> <p>79.和大怨必有馀怨，安可以为善。是以圣人执左契，而不责於人。有德司契，无德司彻。天道无亲常与善人。</p> <p>80.小国寡民。使有什伯之器而不用。使民重死而不远徙。虽有舟舆无所乘之。虽有甲兵无所陈之。使民复结绳而用之。甘其食、美其服、安其居、乐其俗。邻国相望，鸡犬之声相闻。民至老死不相往来。</p> <p>81.信言不美。美言不信。善者不辩。辩者不善。知者不博。博者不知。圣人不积。既以为人己愈有。既以与人己愈多。天之道利而不害。圣人之道为而不争。</p></div></div> <div class="bottom" data-v-122a175c><div class="bleft" data-v-122a175c><a href="javascript:history.go(-1)" data-v-122a175c>👈返回上一页</a></div> <div class="bright" data-v-122a175c><a href="https://github.com/frunoob/journal/edit/master/journal/list/20210811175819.md" target="_blank" data-v-122a175c>✏️修改此页面</a></div></div> <hr data-v-122a175c> <div class="footer" data-v-122a175c><p data-v-122a175c>终归是空无，不如燃烧 </p> <p data-v-122a175c>frunoob@qq.com</p></div></div><div class="global-ui"><!----><!----></div></div>
    <script src="/assets/js/app.08bab5bc.js" defer></script><script src="/assets/js/10.5f3a76f7.js" defer></script><script src="/assets/js/3.9a2ec5a7.js" defer></script><script src="/assets/js/7.5b0c6e4b.js" defer></script><script src="/assets/js/29.4d61af18.js" defer></script><script src="/assets/js/11.bea036dd.js" defer></script>
  </body>
</html>
